---
layout: post
title: Allegrotech.youth – success story of education program
author: pawel.rekowski
tags: [education, coding, infrastructure, web developing]
---

Naturalną częścią życia każdego człowieka jest rozwój. Z punktu widzenia ewolucji, kto się nie rozwija ten ginie. 
Jakiś czas temu pisałem o prowadzonej akcji [Allegrotech.Youth](http://allegrotech.io/Allegrotech-youth-our-educational-project.html), która zainspirowała do dalszej edukacji kolejne pokolenie ambitnych uczniów Toruńskiego technikum [ZSMEiE](http://www.zsmeie.torun.pl). 
Dziś, z dumą mogę podsumować całą akcję, przedstawić fakty z ostatnich 3 miesięcy jak i podzielić się doświadczeniami jakie przyniosła nasz akcja.

### Jak mówiliśmy, tak zrobiliśmy
Wśród uczniów zbudowaliśmy trzy grupy tematyczne, gdzie każda miała po 10 członków. 
Zostali oni wybrani na podstawie wyników testu wstępnego przeprowadzonego wśród wszystkich zainteresowanych. 
Każda z grup była przydzielona do konkretnej kategorii tematycznej oraz miała swojego prowadzącego. 
Jako specjaliści z działu IT wszyscy mieliśmy okazje podnieść swoje umiejętności w prowadzeniu warsztatów, komunikacji zespołowej oraz wystąpień publicznych. 
Była to świetna zabawa tak dla prowadzących jak i uczestników.

### Wspólna gra
Podzieleni na zespoły uczyliśmy swoich adeptów z pozoru różnych umiejętności, które na koniec projektu doprowadziły nas do uruchomienia wspólnej 
aplikacji wyświetlającej plan lekcji wraz z informacjami o zastępstwach lub odwołanych zajęciach. 
Zaraziliśmy uczestników nowymi technologiami, w których daliśmy im rozwinąć skrzydła i wylecieć na swój pierwszy lot po krainie wielu możliwości. 
Grupę programistów razem ze mną wsparli swoją wiedzą i doświadczeniem [Michał Karykowski](http://allegrotech.io/authors/michal.karykowski) oraz [Mirosław Gołda](http://allegrotech.io/authors/miroslaw.golda). 
Edukacją infrastrukturalną zajął się [Patryk Krawaczyński](http://allegrotech.io/authors/patryk.krawaczynski) oraz [Łukasz Szulc](http://allegrotech.io/authors/lukasz.szulc), a grupę Web developerską poprowadził [Krzysztof Muzalewski](http://allegrotech.io/authors/krzysztof.muzalewski).

### Jak wpływa edukacja na specjalistów IT ?
*"Powiedz mi, a zapomnę. Pokaż mi, a zapamiętam. Pozwól mi zrobić, a zrozumiem."*

Słowa Konfucjusza wcieliliśmy w życie i chcemy się podzielić swoimi wrażeniami z zamiany ról jakie pełnimy w codziennej pracy. 
Na co dzień wiemy co mamy robić. Potrafimy wiedzą i doświadczeniem naginać rzeczywistość do swoich potrzeb, jednak podczas akcji tą wiedzę i umiejętności musieliśmy przekazać dalej. 
Każdy kto miał taką możliwość wie, że potrafić coś zrobić, a nauczyć kogoś to dwa całkowicie różne światy. 
Zobacz jak z naszej strony podsumowalibyśmy całą akcję.

*"Zazwyczaj jesteśmy osobami, które co dziennie wchłaniają niezliczoną ilość informacji - wymagając, aby były one podane w najbardziej przystępny sposób i zawierały tylko najistotniejsze fakty. 
Stając po drugiej stronie przychodzi czas na poukładanie sobie w głowie wszystkich technicznych (i nie tylko) rzeczy, o których jesteśmy świadomi w codziennej pracy. 
Wejście w zbyt techniczne szczegóły mogą szybką zniechęcić słuchaczy, zbyt płytkie i długie - ich znudzić. 
Przekazywanie wiedzy młodszemu pokoleniu nie jest łatwym zajęciem i bardzo często wymaga weryfikacji własnej wiedzy. 
Z drugiej strony daje dużo frajdy, gdy złapie się wspólną linię porozumienia. Dla mnie najważniejszym celem w nauce jest spowodowanie, aby adepci sami zaczęli sięgać po dalszą wiedzę."*
 -- [Patryk Krawaczyński](http://allegrotech.io/authors/patryk.krawaczynski)

*"Zaskakuje tempo pracy - dla nas coś jest oczywiste, dla kogoś jest nowe i niespodziewanie trzeba się nad tym pochylić - poświęcić czas. 
Trzeba też nauczyć się przekazywać wiedzę możliwie prostymi / zrozumiałymi dla innych słowami - przypomnieć sobie podstawy, jak coś wytłumaczyć."*
 --  [Michał Karykowski](http://allegrotech.io/authors/michal.karykowski) 
 
*"Fajne doświadczenie z młodymi ludźmi.  Mogłem sprawdzić się jako prowadzący zajęcia. Z frekwencji wynika że nie byłem aż takim złym nauczycielem ;) Przeważnie na zajęciach było u mnie 6-7 osób. 
Zajęcia pozwoliły również „szlifować” cierpliwość i spokój ;) Czasami trzeba było kilka razy powtarzać/tłumaczyć to samo.
Z tego co zauważyłem to rozumieli to o czym do nich mówię. Mogliśmy pogadać i powodować razem. 
Niestety nie udało mi się nakłonić/zachęcić ich do tego aby więcej (albo w ogóle) kodowali w domu. Swojej wiedzy raczej też nie poszerzali w domu. 
Zdarzało się że musiałem powtarzać to co robiliśmy ostatnio. 
Jednak to co mnie najbardziej cieszy to to, że udało się „wyłapać” jedną bardzo zdolną osobę - Oskara. Widać że chłopak ma spory potencjał. 
Uczestniczył nie tylko na moje zajęcia ale również na zajęcia z Javy. Generalnie z webdeveloperki wystarczyło mu rzucić hasło, a jak coś nie wiedział to potrafił sobie w internecie poszukać. 
Generalnie zajęcia oceniam bardzo dobrze!
Dzięki!"*
 -- [Krzysztof Muzalewski](http://allegrotech.io/authors/krzysztof.muzalewski)
 
Każdy z nas dowiedział się czegoś o sobie. Zdobył nowe znajomości i doświadczenia. Każda ze stron skorzystała na wspólnym rozwoju.
 
### Feedback jest najważniejszy
Aby mieć pełen obraz przeprowadzonej akcji poprosiliśmy jej uczestników o podsumowanie i odpowiedź na kilka pytań. Zapytaliśmy co według nich było najlepszym elementem programu.

*"Komunikatywni prowadzący, którzy utrzymywali ludzkie stosunki między uczestnikami kursu.
Wskazówki na przyszłość, czyli coś, czego nie wyniesiemy ze szkoły. To są jednak zawodowi pracownicy IT, więc można było usłyszeć życiowe rady."*
 
*"Bezpośredni kontakt z osoba która prowadziła zajęcia. Prowadzący był cierpliwy, wyjaśniał jak ktoś czegoś nie ogarniał i zawsze można było z nim porozmawiać."*
 
Zapytaliśmy również o to co by powiedzieli młodszym uczniom, gdyby zadali im pytanie czy iść na zajęcia do Allegro? 

*"Jeśli się tym interesujesz i to jak najbardziej polecam, ja się na tych zajęciach całkiem sporo nauczyłem, jednak jeśli chcesz pójść na to tylko dlatego,
że nie masz nic lepszego do roboty to odpuść i nie zajmuj miejsca na tych zajęciach."*

*"Koniecznie, pomijając fakt, że jestem zadowolony, to korzystanie z okazji jest bardzo ważne. 
Dla każdego, kto serio myśli o pracy w zawodzie to każdy kurs jest na wagę złota. Tutaj dodatkowo dostajemy jakość i miłą atmosferę."*

W skali od 1 do 10 uczestnicy kursu ocenili całokształt akcji na 8 punktów. Zdobytą wiedzę i umiejętności w trakcie ostatnich 3 miesięcy określają na 7 punktów. 
Przygotowanie prowadzących zyskało 9 oczek oraz komunikacja w trakcie trwania zajęć i poza nimi dostała 8 z 10 punktów. 
Zebraliśmy również uwagi na przyszłość, aby kolejne odsłony Allegrotech.Youth mogły być przeprowadzone lepiej, efektowniej i jeszcze z większym rozmachem.
Cieszymy się, że cała akcja została bardzo dobrze przyjęta. To nie są nasze ostatnie słowa na drodze do lepszej przyszłości i odnajdywania pasji młodych ludzi. 